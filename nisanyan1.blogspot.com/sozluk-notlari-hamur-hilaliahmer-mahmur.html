<!DOCTYPE html><html lang="tr"><head><meta charset="UTF-8"><title>Document</title></head><body><h1>Sözlük notları: Hamur, hilaliahmer, mahmur</h1><a href='http://nisanyan1.blogspot.com/2017/08/arapca-kaln-ha-ile-iyice-art-damaktan.html'>http://nisanyan1.blogspot.com/2017/08/arapca-kaln-ha-ile-iyice-art-damaktan.html</a><p>2017-08-26T13:21:00.000+03:00</p>Arapça kalın ḥa ح ile iyice art damaktan gelen xa خ ayrı fonemler, alakasız iki ses. Buna karşılık akraba diller İbranice ve Aramcada bu ayrım yok, ḥet ח sesi her ikisini karşılıyor. Dolayısıyla Aramcadan Arapçaya alınan, ya da Aramca ile Arapçada ortak olan bazı kelime grupları, Arapçada telaffuz ve anlam bakımından ayrışıp iki ayrı yola gitmiş olabiliyor.<br /><br />Misal. İbranice ve Aramice <b>ḥamar/xamar</b> חמר “(ateşte veya güneşte) kızmak, kızarmak, kırmızı olmak”. Bundan türeyen fiil adı <b>ḥmar/xmar</b>, modern Süryanicesi <b>xamro</b> “şarap”. Tevrat’ta MÖ 600’lerden itibaren kaydedilmiş. Arapça “şarap” anlamına gelen <b>xamr</b>’ın خمر bundan geldiğine şüphe yok, çünkü şarap Suriye-Filistin sahiline özgü bir ürün, eski devir Arapları için egzotik bir ithal malı.<br /><br />Arapça yerli olan bir <b>ḥmr</b> حمر kökü var, “kızıl, kırmızı” demek. <b>Hilal-i aḥmer</b>’i biliyorsunuz “kızıl ay”, <b>ḥamrâ</b> onun dişisi “kızıl kadın veya şey”, <b>El-ḥamrâ</b> kırmızı taştan yapılmış meşhur bir saray. Bir de <b>muḥammara</b> var, Antakya mutfağına özgü kırmızı salça mezesi.<br /><br />Arapça xamr ayrı yola gitmiş. Bir kere bundan “mayalanmak” anlamına gelen bir fiil çıkarmışlar, İngilizcesi hem <i>to ferment </i>(üzüm mayalanmak) hem<i> to leaven</i> (hamur mayalanmak, kabarmak). Kabarmış hamurun Arapça adı <b>xamîr</b>, bildiğimiz <i>hamur</i>. Ayrıca <b>xumâr</b> “şarabın verdiği sarhoşluk veya sersemlik hali” ve oradan türeyen <b>maxmûr</b> var, o da Türkçede <i>mahmur</i> diye geçer.<br /><br />Yok efendim hamr "örtmek" demekmiş, şarap bilinç örtermiş, o yüzden Kurani Kerim hazretleri hamr demiş vs., onlar işin palavrası.<br /><div><br /></div><br></body></html>