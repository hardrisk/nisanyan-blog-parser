<!DOCTYPE html><html lang="tr"><head><meta charset="UTF-8"><title>Document</title></head><body><h1>Sözlük notları: Haşmetmeap</h1><a href='http://nisanyan1.blogspot.com/2017/09/sozluk-notlar-hasmetmeap.html'>http://nisanyan1.blogspot.com/2017/09/sozluk-notlar-hasmetmeap.html</a><p>2017-09-22T14:21:00.000+03:00</p><div class="MsoNormal" style="line-height: normal; margin-bottom: .0001pt; margin-bottom: 0cm; mso-layout-grid-align: none; text-autospace: none;">Arapça <b>haşem</b> <span dir="RTL" lang="AR-SA" style="font-family: &quot;times new roman&quot; , &quot;serif&quot;; mso-fareast-font-family: &quot;Arial Unicode MS&quot;;">حَشَم</span><span dir="LTR"></span><span lang="AR-SA"><span dir="LTR"></span> </span>“bir kimsenin hizmetkârlarından ve bağımlılarından oluşan topluluk” – maiyet diyebiliriz, ya da Latince orijinal anlamıyla clientela. Vankulu Lugati “Bir kimsenin<o:p></o:p></div><div class="MsoNormal">hademine ve tevabi’ine derler ki andan ötürü gazaba gelir olalar” demiş; Meninski “famuli &amp; clientes” diye çevirmiş. <o:p></o:p></div><div class="MsoNormal"><br /></div><div class="MsoNormal">Aynı kökten bir de <b>hışmet</b> <span dir="RTL" lang="AR-SA" style="font-family: &quot;times new roman&quot; , &quot;serif&quot;; mso-fareast-font-family: &quot;Arial Unicode MS&quot;;">حِشمة</span><span dir="LTR"></span><span lang="AR-SA"><span dir="LTR"></span> </span>var “gazap, özellikle aşağılanmadan ve utanmadan ileri gelen gazap” anlamında. İkisinin anlam bağını çözmek kolay değil, Vankulu’nun tanımının son bölümü sanırım bir anlam bağı kurma gayretinin ifadesi. Yine aynı kökten el-<b>ihtişam</b>&nbsp;<span style="font-size: 11pt;"><span style="font-family: &quot;times&quot; , &quot;times new roman&quot; , serif;">إحتشام&nbsp;</span></span>Vankulu'ya göre "bir kimseden çekinmek ve onun gazabından korkmak", el-<b>muhteşem&nbsp;</b><span style="font-family: &quot;times&quot; , &quot;times new roman&quot; , serif;">مهحتشم&nbsp;</span>"çekinilen ve gazabından korkulan kişi".</div><div class="MsoNormal"><o:p></o:p></div><div class="MsoNormal"><br /></div><div class="MsoNormal"><b>Haşmet</b><span dir="RTL" lang="AR-SA" style="font-family: &quot;times new roman&quot; , &quot;serif&quot;; mso-fareast-font-family: &quot;Arial Unicode MS&quot;;">حَشمة</span><span dir="LTR"></span><span lang="AR-SA"><span dir="LTR"></span> </span>biçimine belli başlı Arapça sözlüklerin hiç biri yer vermemiş. Kamus’ta yok, Tacül Arus’ta yok, Vankulu’da yok, Ahteri’de yok, Lane’de yok. Buna karşılık 11. yy’dan itibaren Türkçe ve sanırım Farsça metinlerde çok sık görülen bir kelime, “erkân ve maiyet sahibi olmak” anlamında, neredeyse <b>devlet</b>( = “itibar ve statü sahibi olmak”) ile eş anlamlı. Arkasında bir sürü asalak, yalaka, koruma, siren vb. ile gövde gösterisi yapan şimdiki devletlüleri düşünmek lazım sanırım, o devirde de atlar, püsküller, zilli mızraklar, “destur” diye bağıran yiğitler vb. vardı. Kutadgu Bilik “kötülere haşmet ve siyaset gerek, iyilere sadece hürmet yeter” demiş, sene 1070 civarı. Türkiye Türkçesinin kesinlikle tarihlenebilen ilk eseri olan Gülşehri’nin 1317 tarihli Lisanü’t-Tayr tercümesinde “kimisi bir haşmet ü mansıb dutar / kimisi tacir olub alur satar” diyor, sanırım “maiyet ve makam” anlamında. Meninski, güncel kullanımlar için hep baş vurduğu Golius Lugatine atıfla “Comitatus copiosus, numerositas famulitii” diye eklemiş, yani “maiyet bolluğu, sürüsüne bereket ayakçı sahibi olma”. Fakat enteresandır ki Fransızca karşılık olarak “Court, ou suitte, magnificence, pompe” tanımlamasını seçmiş. Burada kavramın iyice soyutlandığını görüyoruz. 20. yy başında Şemseddin Sami sözlüğünde uşakların, hizmetçilerin izi silinmeye yüz tutmuş. <b>Haşmetli</b>karşılığında sadece “azamet ve heybet sahibi” görülüyor. Ve ayrıca “ecnebi hükümdarlara unvan olur”.<o:p></o:p></div><div class="MsoNormal"><br /></div><div class="MsoNormal"><b>Haşmetmeab</b>deyimi ilk kez Şemseddin Sami’de, yani 1900 yılında sözlüğe girmiş. Mesela 1876 tarihli Ahmet Vefik Paşa sözlüğünde, Schlechta-Wssehrd’in 1870 tarihli Osmanlıca hukuk ve diplomasi terimleri el kitabında, Barbier de Meynard’ın 1880 küsur tarihli Fransızca-Türkçe sözlüğünde yok. Sadece ecnebi hükümdarlara verilen diplomatik bir unvan, sanırım majesté karşılığı. Me’ab <span style="font-family: &quot;arial&quot; , &quot;sans-serif&quot;; mso-fareast-font-family: TimesEfrasRoman;">مآب</span>&nbsp;“sığınak, melce, merci” demek. “Haşmet mercii” gibi bir şey kastedilmiş.<o:p></o:p></div><div class="MsoNormal"><br /></div><div class="MsoNormal">İçinde sanki bir ufak ayak oyunu da barındırıyor gibi geldi bana. Malum, İslam hukukunda ve Osmanlı zihniyetinde gayrimüslim hükümdarın “egemenlik” veya “beylik” içeren bir sıfatla anılması caiz değildir, zira egemenlik Allah'tan gelen ve sadece Müslim kullarına bahşedilmiş bir şeydir. Dolayısıyla yabancı padişahlara uygun bir diplomatik sıfat arandığında, iktidarın sadece dış görünüşüyle ilgili bir sözcüğün seçilmesi pek tesadüf olmasa gerekir. Hani, “tantananıza bakınca padişahmışınız gibi duruyor, ama bilemem” der gibi.</div><div class="MsoNormal"><br /></div><br></body></html>