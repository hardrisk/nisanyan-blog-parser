<!DOCTYPE html><html lang="tr"><head><meta charset="UTF-8"><title>Document</title></head><body><h1>Faaliyet raporu: Sözlükte son durum</h1><a href='http://nisanyan1.blogspot.com/2017/09/faaliyet-raporu-sozlukte-son-durum.html'>http://nisanyan1.blogspot.com/2017/09/faaliyet-raporu-sozlukte-son-durum.html</a><p>2017-09-18T21:12:00.000+03:00</p><div class="MsoNormal"><o:p>&nbsp;</o:p>En son 2016 Ocağında Söke Cezaevinde bir şekilde interneti ele geçirip Cumhuriyet ve Milliyet arşivleri üzerinde çalışmaya başlamıştım. 1930’dan sonra Türkçeye giren kelimeler için bunlar eldeki en yararlı kaynaktır. Kelime eğer çok marjinal veya uzman işi değilse, Türkçede ilk duyulmasından sonra iki üç sene içinde mutlaka gazetelere geçer. İnternette aramaya izin veren bu ikisinden başka Türkçe gazete arşivi yok. Hürriyet’in 1998 sonrasını kapsayan arşivi iyiydi, nedense kaldırmışlar.</div><div class="MsoNormal"><br />22 Ocak 2016’da kaçak internet kullandığım gerekçesiyle yakalandım, zindana atıldım, bir buçuk sene bilgisayarsız kaldım. Ancak Yunanistan’a geçtikten sonra yeniden masa başına oturabildim. Bir buçuk ay oldu, nefes almadan çalışıyorum. 5 Ağustosta başlamışım, o günden bu yana sözlükte 3510 maddeyi elden geçirmişim, iki bin dolayında yeni metin örneği eklemişim. Biraz anlatayım size neler yaptığımı.</div><div class="MsoNormal"><b><br /></b></div><div class="MsoNormal"><b>Gazeteler<o:p></o:p></b></div><div class="MsoNormal"><br /></div><div class="MsoNormal">Önce Cumhuriyet’ten 478 metin örneği. Çoğu 1930 ve 40’lardan. (1950’lerden sonra Milliyet her zaman Cumhuriyet’ten bir adım önde gitmiş, ama 2000’lerde Cumhuriyet yeni kelimelerde biraz daha cesur davranmaya başlamış.) Büyük çoğunluğu Türkçede tespit edebildiğim ilk örnekler (<i>koreografi, emaye, şalter, hormon, otonomi, antisemit, kortej, jargon, hoşgörü, buldozer, zamazingo, fokoculuk, virman, jetlag,</i> “eski koca veya sevgili” anlamında <i>ex</i> …). Bir kısmı daha önce yazılı örneği görülmemiş deyimler (<i>sıcak temas, ihbarcı, hayal meyal</i>), uydurma neo-Osmanlıca tabirat (<i>mütearife, iltisaklı, matrah, mibzer</i>), ya da eski kelimelerin yeni kullanımları (“açık sandviç” anlamında <i>kanape</i>, “beton matkabı” anlamında <i>karot</i>, “patlama” anlamında <i>infilak</i>, “il veya ilçe merkezi olmayan belediye” anlamında <i>belde</i>, “ağız antiseptiği” anlamında <i>gargara</i>, “yokuş” anlamında <i>rampa</i>, “hiperlink açmak” anlamında <i>tıklamak</i>, “ayakkabı çeşidi” anlamında <i>platform</i>).</div><div class="MsoNormal"><br /></div><div class="MsoNormal">Milliyet arşivinden 464 yeni metin örneği bulmuşum. Milliyet 1950’de çıkmaya başladığı için bunlar biraz daha yeni. Ekonomi, finans ve ticaretle ilgili kelimelerde (<i>market, sendikasyon, know-how, resesyon, optimize etmek, libor, repo</i>) ve yeni çıkan ticari ürünlerde Milliyet’ten iyisi yok (<i>marley, nervürlü çelik, tatil köyü, moket, tubles lastik, transistor, tutti frutti dondurma, permatik, pet şişe, pomfrit, toner,</i> “kumaş türü” anlamında<i> polar</i>, “versiyon” anlamında <i>sürüm</i>). Bir de, bir ara her gün Doktorunuzun Köşesi yayınladıkları için tıpla ilgili pek çok yeni kelimeyi orada bulabiliyorsun (<i>özofagus, epidural,</i> “çarpıntı” anlamında <i>palpitasyon, sedatif, mongoloit, katalepsi</i>).</div><div class="MsoNormal"><br /></div><div class="MsoNormal">1999’dan sonra çıkanlar için, hatta bazen daha eskileri için paha biçilmez bir başka kaynak Ekşi Sözlük. Özellikle 2004-2005 civarında cıvıtmaya başlamadan önce Türkçenin en kusursuz sözlüğü olmaya adaydı, yazık oldu. Ekşi Sözlükten 88 metin örneği almışım. Bunlar arasında büsbütün yeni kelimeler çoğunlukta (<i>spam, mem, mobese kamerası,</i> her iki anlamda <i>crack, banlamak, arkat, panpa, mutenalaştırmak, fuckbuddy</i>). Fakat – argo sözlükleri dahil – kibar sözlüklerin atladığı argo incileri az değil (<i>laylaylom, sallamasyon, dütmek, cozutmak, gollik</i>), başka sözlüklerin neden unuttuğuna akıl erdiremediğim eski kelimeler de epey tutuyor (<i>hilti, kotto, otriş, subra,</i> “bale ayakkabısı” anlamında <i>puant, definisyon</i>).</div><div class="MsoNormal"><b><br /></b></div><div class="MsoNormal"><b>Dijital deryalar<o:p></o:p></b></div><div class="MsoNormal"><br /></div><div class="MsoNormal">Bunlar bitti, internetten hazineler yağmaya başladı. Geçen sene Şirince’deki bütün kitaplarımı Matematik Köyü’ndeki Nişanyan Kütüphanesi’ne bağışlamıştım, karşılığında da 400 kadarının pdf’lenip ocr’lanmasını rica etmiştim. Epeyi bir gecikmeden sonra sağolsun Tayfun o işi ele aldı; eksikleri Özlem Beyaslan Boğaziçi Üniversitesi kütüphanesinden temin etti. İndeksleyip search’leyebileceğim yüzlerce kitaba kavuştum. Normal hayatta hepsini toplasan en az 250 kilo eder. Şimdi hepsi bulutlarda bir yerde, indirince on gramlık bir flaş belleğe sığıyor.</div><div class="MsoNormal"><br /></div><div class="MsoNormal">İçerideyken elimde kaynak olmadığı için “şuna bir bak” diye not aldığım 450 kadar madde vardı. Onları hızlıca elden geçirdim. Andreas Tietze’nin sözlüğünün üçüncü cildi elime geçmemişti; onu taradım. Tietze Sultan Veled’den, Ömer bin Mezid adlı bir 15. yy şairinden ve hapisteyken elle taradığım, Ferec ba’deş-Şidde adlı yine 15. yy’a ait öykü derlemesinden çok sayıda metin örneği kullanır. Onlardan bir 60 tane kadarını arakladım. Sonra büyük bir keyifle 4000 sayfalık Evliya Çelebi’yi search’e soktum. Daha önce gözümden kaçmış 135 tane yeni metin örneği buldum. Buyurun birkaçı: <i>bere</i> (yara anlamında), <i>sundurma, şıllık, mesire, sırılsıklam, yılan balığı, kusmuk, dandini, pasaport, cümbür cemaat, izbandut, alicengiz oyunu, divane, civelek</i>.</div><div class="MsoNormal"><br /></div><div class="MsoNormal">Rabguzi’nin 1309 tarihli Kısas-ı Enbiya’sı Orta Türkçe’nin, yani yaklaşık 230 yıllık bir suskunluktan sonra 14. yy başında aniden beliren post-Moğol Türkçe yazı dilinin kesin olarak tarihlenebilen ilk örneklerinden biridir. Çağatay-öncesi diyebileceğimiz bir Orta Asya lehçesiyle yazıldığı için, Türkiye Türkçesine metin örneği olarak kullanabilir miyim diye tereddüt etmiştim. Taranmış ve ocr’lanmış kopyası gelince dayanamadım, oradan da 221 örnek çektim. Aralarında, <i>memleket, veya, cihat, mezar, zelzele, kükürt, tembih, biraz, mutemet, minare, mihmandar, havuz, dehşet, nafile, noksan, alamet, hicret, tılsım</i> gibi bir ton sözcüğün Türkçede bilinen ilk örnekleri var.</div><div class="MsoNormal"><br /></div><div class="MsoNormal">Peşinden, normal gazetelerde tatmin edici örneklerini bulamadığım bir dizi kelimeyi Resmi Gazete arşivinde aradım; 26 tane buldum (<i>kodeks, poliklinik, kafeterya, emisyon, kolluk kuvvetleri, workshop</i>…). Mevzuata girmişken Birinci Tertip Düstur’a da daldım, Geç Osmanlı bürokratik dilinden 67 tane leziz örnek topladım (<i>anonim ve komandit şirket, komiser, kadastro, asfalt, ilmühaber, bandrol, tonilato, iskonto, dinamit, dosya, demiryolu traversi</i>). Şinasi Efendi’nin toplu makalelerinde 23 kelime (<i>tefrika, düello, zabıta, vatanperver, bitaraf</i>), Abdülhak Hamid’in toplu mektuplarında 15 kelime (<i>dram, akademi, centilmen, votka</i>) çıktı.</div><div class="MsoNormal"><br /></div><div class="MsoNormal">1358 tarihli Nehcü’l-Feradis’i taradım, işe yarar bir şey çıkmayacağına kanaat getirdim. Dede Korkut Hikâyelerinde daha önce eksik bıraktığım bir şeylere göz attım, 50 yeni metin örneği ekledim (<i>sam yeli, sürahi, kümes, kah kah, dadı, miyav</i>…). Ama bir kez daha Dede Korkut’un güvenilirliğine dair tereddüde düştüm. Oğuz Türkçesinin en eski metinlerinden biridir, evet, ama eldeki yazmalar 16. yy ve sonrasına ait. Ve korkarım ki, aynen şimdiki Türk yayınevleri gibi, metni gelişigüzel “güncelleştirmekte” hiç sakınca görmemişler.</div><div class="MsoNormal"><br /></div><div class="MsoNormal">Yaklaşık 1410 yılında yazılmış bir tıp kitabı olan Müntehab-ı Şifa’nın daha önce sadece indeksini tarayıp kelime devşirmiştim. Bu sefer asıl metin geldi, 60 tane örnek pasaj aldım (<i>demirhindi, zambak, loğusa, peksimet, ur, zerdali, tenasül aleti, ıspanak</i>). </div><div class="MsoNormal"><br /></div><div class="MsoNormal">Recep Toparlı ve arkadaşlarının hazırladığı (Eski) Kıpçak Türkçesi Sözlüğü hatalarla dolu, özensiz bir çalışmadır. Onu yeniden gözden geçirip, oraya verdiğim referansların birçoğunu eledim; kalanları orijinal kaynaklara (1405 dolayına ait atçılık kitabı Baytaratül Vazıh, 1400’den öncesine ait savaş sanatı kitabı Minyetül Guzat, yine aynı yıllardan okçuluğa dair bir eserle iki tane fıkıh kitabı) indirgedim. Süleyman Çelebi’nin 1409 tarihli Mevlid’inden 20 tane taze alıntı çıktı (<i>cereyan, mükemmel, serseri, imdat</i>).</div><div class="MsoNormal"><br /></div><div class="MsoNormal">1360 tarihli Danişmendname’yi sekiz yıl önce tarayıp sadece kelime listesi çıkarmıştım. Çok iyi dijitalize edilmiş bir kopyadan 126 tane metin örneği çıkarmak bu sefer bir buçuk günümü aldı. Neler var? <i>Ayyuka çıkmak, mücahit, lağım, lacivert, serasker, silahşor, velinimet, örselemek,</i> ve hatta bugüne dek bulabildiğim en eski <i>İstanbul</i>. 1550 civarına ait anonim Tevarih-i Ali Osman ile 1599’da yazılmış Selanikî Tarihi 44 metin parçası verdiler. <i>Kumkuma, tabur, barut, darphane, babayani, zapturapt</i> bunlara dahil. 1477 tarihli şahane bir Farsça-Türkçe sözlük olan Halimî Sözlüğü önceki gün geldi. Daha önce elle tarayıp kırka yakın kelime çıkarmıştım. Bu sefer bir buçuk günde dijital yoldan 60’ı aşkın örnek bulabildim (<i>uzun eşek, isot, gözlük, kozalak, ufak tefek, pisi pisi, iskete, tutkal</i>…). Daha da bitmedi. Bu gece vakit kalırsa bitiririm.</div><div class="MsoNormal"><br /></div><div class="MsoNormal">Bu metinleri toplarken tabii ister istemez her kelimede bir şeylere takılıyorsun. Yazım hatası buluyorsun, şunu şöyle desek daha iyi olur diyorsun, bu kelimenin bir de şu kullanımı vardı diye aklına düşüyor, onu aramaya başlıyorsun, bir de şu kaynağa bakalım deyip bir kuyruk ucu yakalıyorsun. Yaptığın işin onda dokuzu boşa çıkıyor, ama onda birinde öyle bir balık tutuyorsun ki bütün o emeğe değiyor.</div><div class="MsoNormal"><b><br /></b></div><div class="MsoNormal"><b>Yeni katılanlar<o:p></o:p></b></div><div class="MsoNormal"><br /></div><div class="MsoNormal">27 tane yeni kelime eklemişim. Sildiğim veya başka madde altında topladığım beş altı kelime de var ama onları sistem kaydetmiyor, hatırlamak zor.</div><div class="MsoNormal"><br /></div><div class="MsoNormal">Yeni eklenenler: <b>mar</b>(Farsça “yılan”, Türkçede cari bir kelime olduğundan değil, üç tane bileşiği – tarümar, şahmaran, marpuç – düzgün sunabilmek için), <b>monokrom</b> (polikrom var , trikromi var, bu atlanmış), <b>mankurt</b>, <b>lav silahı, kapkaç, karmanyola</b> (Samos’ta bir “Karmanyola Sokağı” var oradan hatırladım), <b>öncel, karot</b>(hem havuç, hem beton matkabı anlamında), <b>abrasiv, bora</b> (eskiden boran maddesi altındaydı, ayrı kelime olduğuna kanaat getirdim), <b>cibre, kevn</b> (bu da cari değil, sunum şıklığı uğruna), <b>kazamat, çeri domatesi, drone, yarabbi</b> (eskiden rab altındaydı, vatandaş arar bulamaz diye endişelendim), <b>kollaps, alicenap</b> (ali ve cenap altında iki kez yazılmış, toparladım), <b>gömü</b> ve <b>gömüt</b> (gömmek altındaydılar, ayırdım), <b>geren, hermeneutik, silme</b> (mimari terimi ve “silme dolu” deyiminde), <b>kevkeb, keneş</b> (“cemiyet” demek, bin senedir unutulmuştu, birden moda oldu), <b>iltisak</b>(“yapışma” anlamında marjinal bir Osmanlıca tabirdi, Osmanlıca paralamaya meraklı birtakım cahiller tarafından yanlış anlamda dolaşıma sokuldu), <b>gerici</b> (geri maddesindeydi, ayrıldı).</div><div class="MsoNormal"><b><br /></b></div><div class="MsoNormal"><b>Kökenler<o:p></o:p></b></div><div class="MsoNormal"><br /></div><div class="MsoNormal">Etimoloji bölümünde de toplam 1059 kelimeyi ellemişim. Bunların büyük çoğunluğu yabancı dillerdeki kelimelerin tanımlarıyla ilgili ufak tefek düzeltmeler. Arapça son harfi ya olan fiillerin yazımıyla ilgili bir problem vardı, o düzeltildi (45 kelime). Çince, Japonca, Sanskritçe, Süryanice, Habeşçe, Rusça, Bulgarca kelimelerin hepsinin orijinal alfabelerindeki yazımı eklendi. Çeşitli kaynaklardaki yanlış veya kuşkulu bilgilere notlarda değinildi. Kördüğüm olmuş birkaç kelime ailesinin bağlantıları sadeleştirildi. Etimolojik analizde önemli birkaç düzeltme yapıldı. Hepsi iki düzine kadardır, onları kısaca belirteyim.</div><div class="MsoNormal"><b><br /></b></div><div class="MsoNormal"><b>Köle</b>. Muamma bir kelime. Büyük tereddütle Arapça gulam’la bağı olabileceğini belirtmiştim, onu kaldırdım, yalnız soru işareti bıraktım.</div><div class="MsoNormal"><br /></div><div class="MsoNormal">Balık olan <b>Çipura</b>. Yunancası aynı, ama sanırım Türkçeden Yunancaya geçmiş tek balık adı olma ihtimali yabana atılır gibi değil. Çünkü “balık kılçığı” anlamında <i>çupra</i> Türkçede bayağı eski.</div><div class="MsoNormal"><b><br /></b></div><div class="MsoNormal"><b>İzbarço</b> etimolojisi eklendi. <b>Lubunya</b> eklendi. <b>Çıma</b> tanımı yanlıştı, düzeltildi, Eski Yunancaya kadar izlendi. <b>Acur</b> ve <b>incir</b> komple baştan yazıldı, geçen gün anlattım neden.</div><div class="MsoNormal"><b><br /></b></div><div class="MsoNormal"><b>Lav</b> müthiş bir keşifti. İtalyanca sözcüğün kesinlikle Arap kaynaklı olduğuna kanaat getirdim.<b> Piyiz</b> etimolojisi boştu, dolduruldu. <b>Müşküle</b> üzümü belli ki İznik’in Müşküle köyünden geliyormuş. </div><div class="MsoNormal"><b><br /></b></div><div class="MsoNormal"><b>Paşa</b> mevzuunda Jean Deny’nin İslam Ansiklopedisi’ndeki makalesini okuduktan sonra fantezi açıklamalardan vazgeçildi, klasik görüşe dönüldü.</div><div class="MsoNormal"><b><br /></b></div><div class="MsoNormal"><b>Bora</b> (ani kuzey rüzgârı) İtalyancadan alıntı görünüyor. Buna karşılık <b>boran</b> (tipi, sert yağmur) Farsça baran’la alakalı olmalı. Ama emin değilim.</div><div class="MsoNormal"><br /></div><div class="MsoNormal">Farsça <b>hoca</b>, büyük olasılıkla Türkçe <b>koca</b>’dan alıntı. Arapça <b>hamr</b> kesinlikle Aramiceden alınmış bir kelime, Arapça kökten türetilmesi beyhude zorlama. <b>Muta</b> nikâhındaki muta’yı bilmiyordum, öğrendim. <b>Petka</b> yanlıştı, düzelttim. Sanırım göt değil yumruk demekmiş.</div><div class="MsoNormal"><b><br /></b></div><div class="MsoNormal"><b>Bodrum</b> konusunda yılların inadını terk etme gereği duydum. Kasaba olan Bodrum kesinlikle Yunanca Petrion, ama mahzen olan bodrum sanırım Macarcadan alıntı. Zaten Meninski öyle demiş, ona kulak asmamışım. <b>Örselemek</b>fiili belki onuncu kez düzeltildi, hala soru işaretli kaldı. “Su birikintisi” anlamına gelen <b>eğrek</b> birden aydınlanıverdi.</div><div class="MsoNormal"><b><br /></b></div><div class="MsoNormal"><b>Beyzi</b> ile <b>beyza</b> karışmıştı, düzeltildi. <b>Herise</b>’yi Dankoff’a kanıp Ermeniceye bağlamıştım, gayet sağlam Arapça olduğu anlaşıldı. Ermeniceye de oradan gelmiş.</div><div class="MsoNormal"><b><br /></b></div><div class="MsoNormal"><b>Sırnaşmak</b> fiilini “yapışmak, cıvımak” gibi bir şey sanıyordum. Meğer orijinal anlamı “tırmalamak” imiş. Öyle olunca etimolojisi kolayca çözülüverdi. “İplik” anlamında <b>tire</b>’nin Farsça olduğunu nereden çıkarmışım bilmiyorum; İtalyancadan geldiği kesin.</div><div class="MsoNormal"><br /></div><div class="MsoNormal">Hepsi bu kadar. 15,102 kelimede 23 tane çok fena sayılmaz herhalde, ama insan gene de hicap duyuyor.</div><br /><div class="MsoNormal"><br /></div><div class="MsoNormal">Bu sayılanların hepsi 5 Ağustos’tan bu yana yapılan işler. Sözlüğün yeni baskısına çalışmaya 2012’de, Aslanlı Yol’u bitirir bitirmez başlamıştım. 2012-2013’te toplam beş ay kadar, cezaevinde Temmuz 2014’ten Ocak 2016’ya kısıtlı imkânlarla toplam 16 ay kadar çalıştım. Bitmedi daha da, bitmek üzere.</div><div class="MsoNormal"><br /></div><br></body></html>