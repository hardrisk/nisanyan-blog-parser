<!DOCTYPE html><html lang="tr"><head><meta charset="UTF-8"><title>Document</title></head><body><h1>Cumhuriyet'in yayınlamadığı röp</h1><a href='http://nisanyan1.blogspot.com/2017/10/cumhuriyetin-yaynlamadg-rop.html'>http://nisanyan1.blogspot.com/2017/10/cumhuriyetin-yaynlamadg-rop.html</a><p>2017-10-08T00:46:00.001+03:00</p><i>Üç hafta önce Cumhuriyet gazetesinden bir arkadaşa verdim bu röportajı. Yayınlamayacaklarından emindim. Nitekim yayınlamadılar.</i><br /><div style="font-family: inherit; margin-bottom: 6px; margin-top: 6px;">Cum - Firarınız çok konuşuldu... Firar etmeye nasıl karar verdiniz? Kaçış hikayenizi anlatır mısınız?</div><div style="font-family: inherit; margin-bottom: 6px; margin-top: 6px;">SN - Hapisteki ikinci yılımın sonlarına doğru, 2015’te firar ihtimali ağır basmaya başlamıştı. 21 Aralık 2015’te izinli çıktığımda İstanbul’da büyük bir doğum günü partisi verdim. Niyetim ertesi günü yürümekti. Olmadı. Kışın olmaz dedik, arkadaşlar “biraz daha dişini sık hükümet bu işi çözecek” diyerek avuttular, erteledik. Birkaç hafta sonra yukarıdan gelen bir emirle kapalı cezaevine gönderildim, 14 ay başımı zindandan dışarı çıkaramadım. Disiplin cezam bitip yeniden açığa geçince hiç tereddütsüz düğmeye bastım.</div><div style="font-family: inherit; margin-bottom: 6px; margin-top: 6px;">Kaçış hikâyemi anlatmayayım isterseniz. Absürt bir süreçti, ne kadar beceriksiz ve şapşal olduğum ortaya çıksın istemem.</div><div style="font-family: inherit; margin-bottom: 6px; margin-top: 6px;">Cum - Firari özgürlük günleriniz nasıl geçiyor? Neler yapıyorsunuz?</div><div style="font-family: inherit; margin-bottom: 6px; margin-top: 6px;">SN - Samos yani Sisam adasındayım. Burası şahane bir yer, sakin, huzurlu, medeni ve olağanüstü güzel. Etrafa bakıyorum, beşeri ve mimari tek bir tane çirkinlik göremiyorum. TC şartlarına alışık biri için müthiş bir lüks bu. Bir arkadaşımın ufacık köy evine yerleştim, bütün gün harıl harıl kitaplarıma çalışıyorum. Akşamları mahallenin tavernasında komşularla iki kadeh çipuro içiyorum. Dağ yürüyüşü yapıyorum, göbeğim çatlayıncaya kadar bisiklet sürüyorum. Ufak ufak projeler de şekillenmeye başladı. Baharda bir dilbilim konferansımız olacak, bir iki mimarla konuştum ufaktan restorasyon işlerine de girişeceğim yakında.</div><div style="font-family: inherit; margin-bottom: 6px; margin-top: 6px;">Cum - Türkiye’ye bir gün geri dönebilme umudunuz var mı?</div><div style="font-family: inherit; margin-bottom: 6px; margin-top: 6px;">SN - Gönül zevzektir, umar.</div><div style="font-family: inherit; margin-bottom: 6px; margin-top: 6px;">Cum - Türkiye’de bir kesim, ‘başımıza ne geldiyse yetmez ama evetçiler yüzünden geldi’ diyor. Bu konuda neler söylemek istersiniz?</div><div style="font-family: inherit; margin-bottom: 6px; margin-top: 6px;">SN - İdrak ve ahlak yokluğu diyorum. Türkiye’nin başına gelen felaketin asıl yaratıcısı “vatan-millet-bayrak” kisvesine bürünmüş, aşırı güçlü, çağdışı bir diktatoryal yapıydı. Şimdiki rejim o yapıyı kırmaya çalıştı, başaramadı, yüzüne gözüne bulaştırdı, eskisinden beter bir kaosa yol açtı. Bu olguyu bahane edip eski düzen savunuculuğu yapmak ya da eski düzenin muhaliflerini hedef göstermek en hafif tabiriyle aymazlıktır. Bir sonraki zorbalık dalgasına kılıf hazırlıyorlar şimdiden.</div><div style="font-family: inherit; margin-bottom: 6px; margin-top: 6px;">Kaldı ki, “yetmez ama evet”çilerin siyasi ağırlığı neydi? Elli bin oyları var mıydı sizce 2010 referandumunda?</div><div style="font-family: inherit; margin-bottom: 6px; margin-top: 6px;">Cum - Türkiye’deki aklı başında olan herkesin ya kaçtığını ya da kaçmaya yol aradığını yazmıştınız, bunun sonu nereye varacak ?</div><div style="font-family: inherit; margin-bottom: 6px; margin-top: 6px;">SN - TC devleti Türk toplumunu yiyip bitiren bir kanserdir. Bugün gelinen noktada toplumu makul ölçüler içinde yönetebilme kabiliyetini kaybetmiş görünüyor. Yakın gelecekte toparlanabileceğini sanmıyorum. Ameliyat lazımdır. Mesele bir şahıs meselesi değil bence, çok daha derin ve büyük bir problemin o vesileyle yüze yansımasıdır. Devlet çürümüştür. Sanırım bundan yüz yıl önce olduğundan daha beter çürümüştür. Nasıl gene ayağa kaldırılabilir hiçbir fikrim yok. Kaldırılması iyi midir, ondan da emin değilim.</div><div style="font-family: inherit; margin-bottom: 6px; margin-top: 6px;">Cum - İnsan hakları aktivisti avukat Eren Keskin kesinleşen hapis cezalarına karşı kaçmayacağını söyledi. Bu konuda neler söylemek istersiniz?</div><div style="font-family: inherit; margin-bottom: 6px; margin-top: 6px;">SN - Üç buçuk yıl yatsın sonra gene sorarız. (Yok, bu tabii şaka. Umarım Eren Hanım bir gün bile o çirkin çukura düşmez, insan hakları mücadelesine her zamanki gibi özgürce devam eder. )</div><div style="font-family: inherit; margin-bottom: 6px; margin-top: 6px;">Cum - Nasıl bir Türkiye'ye dönmek isterdiniz?</div><div style="display: inline; font-family: inherit; margin-top: 6px;">SN - Atatürkistlerle İslamistlerin müzelerde sevimli bir tuhaflık olarak teşhir edildiği bir Türkiye'ye.<br /><br /></div><div data-referrer="pagelet_sidebar" id="pagelet_sidebar" style="-webkit-text-stroke-width: 0px; background-color: #e9ebee; color: #1d2129; font-family: Helvetica, Arial, sans-serif; font-size: 12px; font-style: normal; font-variant-caps: normal; font-variant-ligatures: normal; font-weight: normal; letter-spacing: normal; orphans: 2; text-align: start; text-decoration-color: initial; text-decoration-style: initial; text-indent: 0px; text-transform: none; white-space: normal; widows: 2; word-spacing: 0px;"></div><br></body></html>