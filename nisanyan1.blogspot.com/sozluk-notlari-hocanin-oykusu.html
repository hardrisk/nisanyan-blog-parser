<!DOCTYPE html><html lang="tr"><head><meta charset="UTF-8"><title>Document</title></head><body><h1>Sözlük notları: Hocanın öyküsü</h1><a href='http://nisanyan1.blogspot.com/2017/09/hocann-oykusu.html'>http://nisanyan1.blogspot.com/2017/09/hocann-oykusu.html</a><p>2017-09-01T11:05:00.002+03:00</p><div class="MsoNormal">Hoca, Farsça ve Türkçede ortak bir kelime, orijinal telaffuzu xırıltılı xı ile <b>xoca</b>. Farsçada genellikle sağır vavla <span dir="RTL" lang="AR-SA" style="font-family: &quot;times new roman&quot; , &quot;serif&quot;;">خواجه</span><span dir="LTR"></span><span dir="LTR"></span> yazılıyor, <b>xoca</b>&nbsp;yahut&nbsp;<b><span style="font-family: &quot;times&quot; , &quot;times new roman&quot; , serif;"><span style="font-size: 11pt; line-height: 115%;">x</span><span style="font-size: 11pt; line-height: 115%;">ʷ</span></span></b><span style="font-size: 11pt; line-height: 115%;"><b><span style="font-family: &quot;times&quot; , &quot;times new roman&quot; , serif;">âca</span></b><span style="font-family: &quot;calibri&quot; , sans-serif;">&nbsp;</span></span>okunuyor. Yüksek Ortaçağda, yani en geç 13. yy başlarında Acem-Türk dil alanında salgın gibi yayılan bir unvan, tahminimce medrese = üniversite eğitiminin yaygınlaşmasıyla alakalı bir şey olmalı.</div><div class="MsoNormal"><br /></div><div class="MsoNormal">Aslı Türkçe, bildiğin <b>koca</b>. Kocamak fiilinden, “yaşça veya mevkice büyük kişi”. Türkçe qalın q sesinin o devirde standart telaffuzunun xı olduğu anlaşılıyor; Farsçaya daima xı <span dir="RTL" lang="AR-SA" style="font-family: &quot;times new roman&quot; , &quot;serif&quot;;">خ</span><span dir="LTR"></span><span lang="AR-SA"><span dir="LTR"></span> </span>ile aktarılmış. (Misal: Türkçe <b>qalın</b> =&gt; Farsça <b>xalî</b>, bildiğimiz <b>halı</b>.) </div><div class="MsoNormal"><br /></div><div class="MsoNormal">Latince karşılığı <b>magister</b>, “yaşça ve mevkice daha büyük kişi, ağabey”, ki o da tastamam aynı yıllarda Batıda üniversite ıstılahı olarak yaygınlaşmış bir terim.</div><div class="MsoNormal"><br /></div><div class="MsoNormal">Latince <b>doctor</b>’un Türkçe/Farsça karşılığı <b>molla</b>. Arapça <b>mawlâ</b>’dan, “veli kılınmış”, dolayısıyla “bakıcı, gözetici, öğretmen”. Bu unvan da medrese kültürüyle birlikte 12.-13. yy’larda yaygınlaşmış. (Mevlânâ = “hocamız”.) Türkçe ve Acemce kullanımda /aw/ diftongunun en erken tarihlerden itibaren /o/ya yuvarlandığı görülüyor, <i>mowlâ, molla</i>, hatta <i>monla</i> yazımları tipik.</div><div class="MsoNormal"><br /></div><div class="MsoNormal">Doktorun anlam evrimi de aşağı yukarı aynı: “gözkulak olucu” &gt; “öğretmen” &gt; “üniversiteden hocalık belgesi almış kişi”. </div><div class="MsoNormal"><br /></div><div class="MsoNormal">*</div><br /><div class="MsoNormal">Master’a hoca, doktora molla demek azıcık şoke edici, değil mi? O şok hissinde, düşünürsen, bin yıllık bir kültürel çöküşün inkâr edilemez izi vardır. Bir zamanların itibarlı unvanları nasıl perişan olup ayağa düşmüş, yerine kâfiristandan yeni itibar simgeleri ithal etmek zorunda kalmışlar.</div><div class="MsoNormal"><br /></div><br></body></html>